---
layout: post
title: "Bad Good Habits – od naukowego eksperymentu do aplikacji na telefon"
author: "b4rtaz"
image: "images/2018/2018-12-28-bad-good-habits-cover.png"
tags: polish
---

Podczas czytania książki “Siła nawyku” Charlesa Duhigga trafiłem na bardzo ciekawy eksperyment przeprowadzony w USA w roku 2009 [1]. Otóż naukowcy zebrali około 1600 chętnych, którzy deklarowali, że mają problem z otyłością i pomimo prób nie udaje im się zrzucić nadwagi. Grupa miała zostać poddana dość nietypowemu eksperymentowi. Każdemu z badanych przedstawiono zalecenia dla kolejnych tygodni, w których rekomendowano między innymi zwiększenie aktywności sportowej czy nieobjadanie się. Oprócz tego każdy z uczestników został zobligowany do wpisywania w swoim notesie przynajmniej w jednym dniu w tygodniu wszystkiego, co zje lub wypije.

&#9658; [Strona aplikacji Bad Good Habits](http://n4no.com/projects/badGoodHabits/?lang=pl)  
&#9658; ~~Pobierz dla iPhone~~  
&#9658; [Pobierz dla Androida](https://play.google.com/store/apps/details?id=com.n4no.badGoodHabits)

Każda potrawa, smakołyk czy napój musiał znaleźć się w notesie. Oczywiście na samym początku eksperymentu badani zapominali notować regularnie, jednak ze wsparciem naukowców w końcu weszło im to w nawyk. Po kilku tygodniach eksperymentu okazało się, że badani… tracą na wadze. Co ciekawe wielu z nich, zamiast notować raz w tygodniu zaczęli notować… każdego dnia.

> “Po sześciu miesiącach trwania badania ludzie zapisujący codziennie co jedzą, stracili dwa razy więcej kilogramów niż pozostali uczestnicy.”

Nie da się ukryć, że przeglądanie zapisków, które nie kłamią, są pozbawione problemu ulotnej pamięci, może wzbudzić do poważnych refleksji. I nie zdziwię pewnie nikogo, że może to dotyczyć nie tylko jedzenia. W książce autor przedstawia kilka podobnych eksperymentów, jednak ten zapadł mi w pamięć pewnie ze względu na łatwość wdrożenia w swoje życie.

### Próba

Postanowiłem więc na próbę wdrożyć w swoje życie notowanie wszystkiego co jem. W dziedzinie żywienia jest ogromna ilość aplikacji na telefon, jednak niestety żadna mi nie odpowiadała. Bardzo podziwiam osoby, które potrafią liczyć i notować spożywane kalorie jednak dla mnie było to zbyt wymagające. Uznałem, że prosta forma notowania jest wystarczająca. Chcę po prostu wiedzieć co i kiedy jem. Aby przyspieszyć notowanie, uznałem, że wprowadzanie tekstu jest zbyt czasochłonne. Można to przyspieszyć, robiąc po prostu zdjęcie. Po czym rozpocząłem notować za pomocą zdjęć.

Już po kilku dniach eksperymentu zauważyłem sporą ilość faktów, które gdzieś mi umykały. Jadłem bardzo monotonnie, zbyt często jadłem chleb oraz mięso stanowiło element każdego posiłku. Zacząłem więc wprowadzać zmiany. Dzisiaj kilka miesięcy później mogę stwierdzić, że bardzo dużo udało mi się zmienić w kwestii jakości jedzenia czy ilości – co przełożyło się na redukcję masy i poprawę wskaźnika BMI. Niemniej metoda, którą obrałem, nie była idealna. Dodawałem bardzo dużo zdjęć, przez co przeglądanie i analiza była dość problematyczna. Brakowało mi kilku usprawnień, podziału zdjęć na dni czy mniejszych miniaturek, tak aby na ekranie mogły się zmieścić przynajmniej dwa dni. Stwierdziłem więc, że zrobię aplikację, która sprosta moim wymaganiom.

### Wersja pierwsza

Choć przyczyną powstania Bad Good Habits była chęć monitorowania jedzenia, to na samym początku prac nad aplikacją stwierdziłem, że warto dodać do niej możliwość monitorowania dowolnego nawyku. Nie chciałem się ograniczać tylko do zdjęć. Dlatego podczas definiowania nawyku należy zdefiniować format wprowadzania danych, można śledzić swoje nawyki za pomocą zdjęć, tekstu, liczb czy wagi. Nawyki monitorowane za pomocą zdjęć mają opcję wprowadzenia tekstu, tak na wszelki wypadek, jeżeli kilka godzin po zjedzeniu pączka chcielibyśmy go zapisać, ale nie mamy jego zdjęcia.

Kolejne usprawnienie, które uznałem za sensowne, było podzielenie nawyków na „dobre” i „złe”. Doszedłem do wniosku, że nawyki mogą być „złe” (np. alkohol), „dobre” (np. wizyta na siłowni) albo „raz dobre raz złe” (np. jedzenie). Definiując nawyk, musimy określić czy nawyk jest zawsze zły, zawsze dobry czy dopiero wystąpienie nawyku determinuje jego ocenę. Oceniając za każdym razem nawyk, nie tylko poddajemy naszemu osądowi to, co właśnie zrobiliśmy, ale również dzięki temu jesteśmy w stanie podsumować swój cały dzień. I w ten sposób aplikacja na postawie dobrych czy złych nawyków wylicza nam, czy dzień był dobry, czy zły. W pierwszej wersji wybrałem najmniej tolerancyjną strategię oceny dnia: jeżeli wystąpi choć jeden zły nawyk, dzień jest uważany za zły. Być może w kolejnych wersjach pojawią się do wyboru inne strategie.

Aplikacja mimo wczesnego etapu już dzisiaj posiada wiele dodatkowych funkcji takich jak analiza miesiąca, przypomnienia czy blokada danych w aplikacji za pomocą PIN-u. Niektóre wymienione funkcje są dostępne dopiero po aktywowaniu płatnej wersji PRO. Jest to moja pierwsza aplikacja, którą udało mi się wydać na dwie platformy: iPhone oraz Androida. Mam nadzieje, że przypadnie ona do gustu oraz pozwoli wziąć w swoje ręce własne nawyki.

***

[1] Siła Nawyku, Charles Duhigg, Dom Wydawniczy PWN, 178 - 179